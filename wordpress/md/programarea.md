<div class="tip-box">
<strong>Ce vom afla din acest articol:</strong>
 - ce înseamnă să programăm
 - ce trebuie să știm ca să putem programa
 - care sunt cele mai populare limbaje de programare și ce putem face cu fiecare din ele
</div>

În viziunea populară, programarea este ceva ce s-ar reduce la 1 și 0 sau tot felul de caractere ciudate pe care ar trebui să le înveți pe de rost că să poți să ‘programezi’. Acest lucru nu are legătură cu realitatea și chiar dacă calculatoarele funcționează la nivelul procesorului cu 1 și 0, nu acesta este modul în care noi interacționam cu ele. Felul în care putem comunica cu un calculator sau mai bine spus, felul în care îl putem învață să facă ceva pentru noi este printr-un limbaj comun pe care ambele părți îl pot înțelege și ținând cont că noi oamenii am inventat calculatoarele, aceste limbaje sunt ceva ce în primul rând noi le putem înțelege iar mai apoi ceva ce am învățat și calculatoarele să înțeleagă. Având în vedere că acest limbaj de care discutăm este felul prin care reușim să programăm calculatoarele, el se mai cheamă și limbaj de programare.

<img src="../wp-content/uploads/2023/img/anim_hi.gif" class="img-box">

Ne-am mai putea întreba totuși și ce înseamnă să programăm un calculator. Chiar dacă sună a fi ceva foarte tehnic, programarea unui calculator s-ar putea reduce la orice metodă prin care noi oamenii ne putem folosi de un calculator pentru a realiza o sarcină. Aceste metode de instruire a calculatoarelor sunt specificate de oameni prin intermediul limbajelor de programare pe care calculatorul le interpretează iar apoi rezultatul acestor interpretări sunt instrucțiunile (1 și 0) pe care procesorul calculatorului le va executa ca să realizeze sarcina dorită de noi. Aceste instrucțiuni specifice procesorului se mai numesc și cod mașină.

Observăm că un calculator lucrează pe mai multe niveluri: un nivel în care interacționează cu noi printr-un limbaj pe care noi îl putem înțelege cu ușurință și apoi un nivel pe care numai el în înțelege - nivelul procesorului (cu 1 și 0-uri) - pe care noi nu îl vedem dar este esențial pentru el în a realiza sarcina pe care noi i-o cerem.

În domeniul programării există în momentul de față zeci de limbaje de programare având în vedere că primele astfel de limbaje au apărut chiar din anii ‘50. Se ridică astfel întrebarea, de ce este nevoie de atâtea limbaje de programare, unul nu ar fi suficient? Fiecare limbaj de programare a fost creat având în vedere categoria de sarcini pe care urmăream sa o realizăm cu ajutorul calculatoarelor. Primele limbaje de programare, de exemplu, erau foarte simple și urmăreau doar să ofere utilizatorului posibilitatea de a instrui calculatorul pentru a executa diferite operații matematice, economisind astfel foarte mult timp.

Există anumite limbaje de programare (nu foarte multe) ce sunt utilizate intensiv iar altor limbaje le-au fost aduse îmbunătățiri și acum ele pot fi folosite pentru a realiza mult mai multe sarcini decât cele inițiale pentru care au fost concepute (ex. Python, Javascript). În tabelul de mai jos sunt prezentate cele mai uzuale limbaje de programare și tipul de sarcină pentru care sunt folosite cel mai des:

**Python**: aplicații simple utilitare, limbaj ușor de învățat de către începători

**Java**: un limbaj folosit în multe aplicații bancare, burse, aplicații Android

**Javascript**: limbajul folosit în toate paginile web, adaptat ulterior pentru jocuri, aplicații smartphone. Este cel mai utilizat limbaj de programare din lume și limbajul pe care acest site se axează

**C++**: cel mai greu de învățat limbaj de programare, fiind folosit în aplicații nișate ce au nevoie de performanță.

**HTML/CSS**: toate paginile web folosesc limbajul HTML care nu este chiar un limbaj de programare și un limbaj prin care putem specifica structura unei pagini web. CSS este similar un limbaj prin specificăm stilurile unei pagini web (culori, animații, font-uri, etc.)

**SQL**: limbajul folosit pentru a interacționa cu bazele de date

**Kotlin/Swift**: limbajele folosite pentru a realiza aplicații Android respectiv iOS.

Ne putem întreba acum care este diferența dintre aceste limbaje dacă ne-am hotărî să alegem să le învățăm. Ca să înțelegem aceste diferențe, cel mai ușor ar fi dacă le-am privi ca pe niște limbi străine. Toate limbile reușesc la final același lucru, să comunice un mesaj, cum și limbajele de programare reușesc un singur lucru, să instruiască calculatorul. Diferența este că unele limbi folosesc anumite seturi de cuvinte și reguli iar alte limbi, seturi diferite. Având în minte această analogie, observăm cum limbajele de programare au fost gândite să fie ceva natural pentru oameni să înțeleagă cum sunt de altfel și limbile vorbite.

Am menționat mai sus că materiale prezentate pe acest site vor folosi **Javascript** motiv pentru care ar trebui evidențiat ce putem realiza cu Javascript dacă decidem să învățam acest limbaj:

1.  **Toate site-urile web** din ziua de azi folosesc Javascript într-o măsură sau alta având în vedere că este limbajul pe care toate browserele web (ex. Chrome, Firefox) îl înțeleg. Dacă un site redă conținut video/audio, afișează reclame, are butoane pe care putem apăsa, conține animații, are conținut care se actualizează constant - toate aceste funcționalități sunt bazate pe Javascript.
2.  **Aplicații pentru smartphone** - multe aplicații Android și iOS sunt realizate folosind Javascript (ex. Discord, Facebook, Instagram)
3.  **Jocuri** - AngryBirds este un exemplu de joc realizate în Javascript. Cu precădere, jocurile din browsere web sunt realizate în Javascript.
4.  **Aplicații server** - acest gen de aplicații rulează în fundal, fară a avea o interfață grafică cu care să putem interacționa însă ele stau la baza majorității aplicațiilor grafice pentru a obține datele ce urmează a fi arătate utilizatorului.
5.  **Aplicații de inteligență artificială** - folosind librării concepute pentru acest gen de aplicații, Javascript poate fi un limbaj foarte ușor de utilizat pentru a extrage informații din seturi imense de date și pentru a prezice cum anumite fenomene pot evolua.
6.  **Aplicații IoT** - Javascript poate fi folosit pentru a controla roboți sau pentru a programa diverse electrocasnice cum ar fi un frigider sau TV smart.

Probabil că unele aplicații enunțate mai sus sună foarte promițător și crează entuziasm. Deși este un lucru extraordinar și demn de apreciere, trebuie avut în vedere că toate genurile de aplicații menționate, oricât de mici sau mari, se bazează pe o fundație de cunoștințe. Chiar dacă sună foarte tentant să ne propunem deja să facem un joc, acest lucru ar fi foarte greu acum având în vedere că lipsește baza. De aceea este foarte important să avem răbdare în acest proces de învățare al unui limbaj de programare și să avem încredere că multe lucruri care poate la momentul respectiv nu par foarte interesante, fac parte din fundația ce ne va ajuta să construim jocul sau aplicația de telefon la care visăm. Vă invit astfel să începeți studiul materialelor următoare pentru a face primi pasi în această direcție.

<div class="attention-box">
<strong>Rezumat:</strong>
- oamenii interacționează cu calculatoarele prin intermediul limbajelor de programare care sunt asemănătoare limbajelor naturale ale vorbirii
- calculatoarele interpretează aceste limbaje de programare și le transforma în cod mașină necesar executării lui la nivelul procesorului
- există o multitudine de limbaje de programare ce se diferențiază prin tipul de sarcină pentru care au fost create însă multe din ele pot rezolva mai mult de o sarcină
</div>